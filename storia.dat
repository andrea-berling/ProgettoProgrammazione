Ti sei appena svegliato. Una tanfa pesante circonda l'ambiente circostante. Le tenebre
sommergono il luogo in cui ti trovi. Sei confuso, in cerca di risposte: dove sei? Come ci
sei finito qui? Come fare ad uscire da questo luogo nefasto? Un luccichio distante cattura
la tua attenzione. Una vecchia placca dorata è appesa al muro. Ti avvicini per vederla
meglio. Con un estremo sforzo riesci a leggere cosa c'è scritto sopra. No. È persino
peggio di quanto pensassi. Sulla placca c'è scritto: Alma Mater Studiorum. Sei finito nel
luogo più sinistro che tu possa perfino immaginare. Si dice che sia facile entrare, ma
uscirne è una follia. Non vedi nessuna via di scampo. Il tuo destino è segnato. Sei
costretto a rassegnarti ad una vita di sofferenze e insoddisfazioni. Ma il tuo animo ti
suggerisce di non demordere. Uno spiraglio di luce di luna, sottile come la fessura degli
occhi di una vipera, illumina un angolino della stanza. Ti avvicini. Noti qualcosa sul
pavimento. Che cos'è? Un pezzo di carta. Sembra sia una pezzo di un foglio più grande.
Cosa dovresti fartene? Lo raccogli, lo giri e lo leggi; solo sei lettere su quel pezzo
di carta: Laurea. Ora è tutto chiaro. L'unico modo per uscire da questa estensione
dell'inferno è raccogliere tutti i pezzi e conseguire la laurea. Ma il compito è molto
più difficile di quanto possa sembrare. Questo luogo è infestato da creature ripugnanti
che si nutrono della tua energia vitale, e che faranno di tutto per ostacolarti nel tuo
cammino. Sembra un'impresa inaffrontabile, eppure non hai scelta. La tua avventura ha
inizio.
